novis haeresum tempestatibus agitata, bellorum tumultibus inter Christianos Principes
concussa, Turcarum impietate labefactata ac diminuta existit: quid, inquam, suavius
Sponsae isti Ecclesiae, tot ac tantis malis afflictae, evenire poterat, quam Te Sponsum
datum divinitus· intueri, qui innocentia et vitae integritate veterem illam Ecclesiae san-
ctimoniam in nostram aetatem revocaturus sis, qui summo studio ac diligentia nihil
non instauratum relinques, qui sanae doctrinae splendore illo qui in tot libris quos
edidisti lucet omnem ignorantiae caliginem dissipabis, qui clarissima tua auctoritate,
divino iudicio nunc tantum amplificata, et nationem Germanam, apud quam semper va-
luisti quam plurimum, omnibus haeresum maculis, quae nunc in illa funduntur, expur-
gabis, et, inter Christianos Principes compositisrebus, ferocem Tuream, magnis copiis
Italiae minitantem, retardabis exterminabisque? Credo equidem, nec vana erit fides,
Optimum Deum, qui suis manibus Te in hac Petri Sede collocavit, istam etiam tibi
adversus Turcas felicem victoriam reservasse, ut, prius reformatis per Te Christianorum, '
et sacerdotum praecipue moribus, barbarae illae nationes tum demum credere incipiant
in Christi Ecclesia veram esse religionem et pietatem, quod ob multorum vitae turpi-
tudinem hactenus illis incredibile visum est. Quemadmodum igitur Divina Sapientia
in Te deligendo attigit a fine usque ad finem fortiter ac suaviter universa disposuit,
ita et Tu, cum primis religione, tum illa etiam, qua maxime fulges, sapientia et con-
silio, in gubernanda Republica Christiana fines totius orbis attinges fortiter, suaviterque
profana et sacra dispones. Ita enirn Christianorum omnium vota exposcunt, qui prope
voce una in Te spem illam sese habere clamant, ut cuncta instaures ac reformes. lta
virtus tua et integritas requirunt, quibus res omnes, quantaecumque sint et quamtumvis
difficiles, Te iampridem gerere et conficere posse probavisti. Ita demum mirabilis haec
Tui electio, quae ab illo qui facit mirabilia magna solus profecta est, merito et optimo
suo iure postulat, ut iuste iudices in nationibus, ruinas Ecclesiae impleas, avaritiaeque
tanquam hydrae capita renascentia igne caritatis extirpes. Mihi vero in hoc communi
Christianorum gaudio, quo maxime itidem meae laetitiae signum aliquod et indicium
exhiberem oblata est occasio ista, disponente suaviter Spiritu Sancto ut haec nostra
in Tertiam Partem Divi Thomae Commentaria‚ licet superiori anno absoluta fuissent,
usque in praesens tamen in publicum non exirent, quo sic Tibi nominatim illa dedi·
caremus, Cui enim alii potius? Pulchre siquidem congruit ut has nostras de Christo
elucubrationes Tibi, Christi Vicario, consecremus, iudexque illarum sis et censor, qui
eruditissimus et ovium Christi Pastor existis, ut, cum de tuo nutu Christianarum rerum
summa pendeat, nihil eorum quae ad doctrinam pietatis pertinent absque tua censura
et comprobatione pervulgetur. Illum igitur cui laboravi, quique non in furore, sed in
benignitate sua Te Principem nobis dedit, precor ut Sanctitatem Tuam quarn maxime
longaevam esse velit,-quo felici successu, de tot malis sublevata, Ecclesia in dignitatem
pristinam restituatur. Vale, PATER BEATISSIME.

Romae, die X Martii, anno Salutis MDXXII.

 

